---
title: "Sisè Fòrum Forestal de Barcelona: les polítiques del bosc privat a Catalunya" 
clase: 'agenda'
modalitat: "presencial"
inici: 20 de novembre de 2019
iniciDDMMYYYY: 20/11/2019



lloc: "Barcelona"
enllac: "/documents/ForumForestal2019.pdf"

---
La gran rellevància del bosc privat a Catalunya queda reflectida en les xifres següents: ocupa el 46 % del territori del país, suma el 77 % de la superfície forestal catalana i pertany a 221.779 propietaris. <br>
Històricament, la política forestal d’Espanya s’ha adreçat fonamentalment al bosc de propietat pública i ha reduït l’acció sobre el boscam privat al control dels aprofitaments a través d’autoritzacions administratives. En aquest sentit, resulta significatiu que la legislació estatal no dediqui ni un sol capítol al bosc privat.<br>
L’any 1980 la Generalitat de Catalunya es va fer càrrec de l’administració forestal i va haver d’afrontar la modernització del govern dels boscos privats buscant solució: a la manca de cooperació, participació i associació entre els actors del sector; als problemes derivats del fraccionament de la propietat, i a les escasses transparències i orientacions productives del mercat. La llei forestal catalana del 1988 determina diverses línies i instruments per a aconseguir aquests objectius i ordenar la totalitat de la superfície forestal privada. El balanç del període 1984-2017 es pot resumir amb aquestes dades: <br>
— S’ha creat el Centre de la Propietat Forestal, una eina per a la cooperació entre interessos públics i privats.<br>
— S’han afavorit les polítiques finca per finca per sobre de les polítiques associatives.<br>
— S’han elaborat plans de gestió forestal per al 29 % de la superfície forestal privada.<br>
— La política d’ajuts públics s’ha adreçat fonamentalment a finques planificades de més de 25 ha, i la seva aplicació territorial ha estat reduïda i desequilibrada.<br>
— Han participat en aquestes línies 3.619 propietats, que representen un 1,63 % de les propietats privades forestals.<br>
Aquests resultats són meritoris, però insuficients. Es pot afirmar que s’ha fet un esforç important en relació amb l’immobilisme de la política forestal de la dictadura. Tot i això, queda encara molt camí per recórrer. El Fòrum Forestal de Barcelona creu que pot ser d’interès fer un balanç dels darrers trenta-tres anys d’aplicació d’aquestes polítiques. Per ajudar als debats, els organitzadors han redactat un document titulat Reflexions sobre les polítiques del bosc privat a Catalunya, que podeu consultar a l’enllaç:<br>
<a href="https://icea.iec.cat/seccions/forestal/grup-de-debat-sobre-politiques-forestals/">https://icea.iec.cat/seccions/forestal/grup-de-debat-sobre-politiques-forestals/</a>
