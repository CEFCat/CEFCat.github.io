---
layout: single
permalink: /diaXN2000-2019/
title: Dia Europeu de la Xarxa Natura 2000
author_profile: true
author: Ignacio
---

La Xarxa Natura 2000 (XN2000) es deriva de les directives d'aus (1979) i la d'hàbitats (1992), amb l'objectiu de protegir i conservar la diversitat biològica de la Unió Europea. Amb aquest objectiu s'estableix una gran xarxa d'espais naturals a nivell europeu amb uns objectius específics de conservació. A Catalunya hi ha més de nou-centes mil hectàrees terrestres incloses en la Xarxa Natura 2000, la qual cosa suposa més del 30% de la superfície del nostre territori.

La XN2000 no pretén ser un sistema de reserves naturals on l'activitat humana sigui sistemàticament exclosa, sinó establir paràmetres sota els quals l'activitat humana es pugui realitzar sense que suposi una amenaça per als hàbitats i les espècies, i per potenciar i impulsar aquelles activitats que afavoreixen la seva conservació.

La major part de les zones de XN2000 es troben en l'espai rural. Aquí ha sigut la pròpia activitat humana i la seva gestió les que han conservat els hàbitats i les espècies d'interès en bon estat.

Per altra banda, la XN2000 inclou boscos gestionats i boscos la gestió dels quals va estar abandonada fa molt de temps. L'activitat silvícola es pot mantenir assegurant el manteniment del bon estat de conservació dels boscos.

Hi ha 3 aspectes de rellevància quant al paper que una gestió forestal activa té respecte a l'afavoriment de la biodiversitat:
- les instruccions tradicionals de silvicultura han suggerit la presència o reserva d'arbres vells a nivell de finca gestionada, a fi de disposar d'arbres del màxim rang possible d'edats i poder disposar de nuclis de biodiversitat.
- quan la gestió forestal s'enfoca a escala de paisatge i s'hi integren totes les activitats presents i potencials, facilita la recuperació de pastures i terrenys antigament conreats, fet que incrementa la interfase bosc-conreu o bosc-pastura amb els beneficis que aquests ecotons suposen per a la diversitat biològica.
- la gestió forestal, ja sigui orientada o no a la prevenció d'incendis forestals, permet millorar l'accessibilitat i regular els nivells d'acumulació de biomassa, que, en cas d'incendi, d'una banda disminueix la probabilitat que aquest foc passi a foc de capçades o s'estengui amb gran velocitat, convertint-se en un gran incendi forestal (GIF), i d'altra banda facilita l'accés dels mitjans d'extinció en cas d'ocurrència d'un foc. Prevenir els grans incendis forestals és protegir la biodiversitat.

Des del Col·legi de Forests a Catalunya, encoratgem a tots els enginyers que treballen en el medi natural (enginyers de forests, tècnics forestals, agrònoms i agrícoles) a continuar treballant amb la visió integradora amb que hem estat formats, compatibilitzant la conservació de la biodiversitat amb l'aprofitament dels recursos naturals del bosc i el camp que la societat necessita.